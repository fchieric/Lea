# Lea

Obiettivi
Obiettivi tecnici

Sviluppare un microsito con una sperimentazione audio-visuale sinestetica basata su uno o più procedimenti generativi guidati da un brano audio a scelta.
Obiettivi estetici

Sperimentare le possibilità della produzione audio-visuale attraverso la programmazione e le implicazioni della pubblicazione di un artefatto multimediale.
Tipologia di artefatto

La sperimentazione dovrà essere sviluppata come microsito web autonomo, con le informazioni sul progetto e (per comprendere meglio l’interazione con i browser e la rete) i dati minimi per i motori di ricerca e la condivisione sui social.

Per farsi un’idea più chiara su cosa si intende per microsito (almeno in ambito artistico) è possibile fare riferimento agli RR Websites di Rafaël Rozendaal. Altri micrositi sono stati raccolti da Tim Holman in The Useless Web ma i riferimenti, anche in questo caso, sono più utili per capire la tipologia dell’artefatto da produrre che i contenuti, spesso molto elementari.
Progetti di gruppo

Il progetto può essere sviluppato anche in due o tre. Ovviamente la complessità dovrà essere maggiore rispetto ai progetti portati avanti singolarmente.

Si consiglia di evitare gruppi di quattro o più persone perché la gestione del lavoro e le dinamiche interne che si possono creare rischiano di portare a risultati meno elaborati di quelli prodotti da una singola persona.
Ideazione
Spunti di partenza

Per farsi una prima idea sulle possibilità si può partire da un sintetico elenco di esempi di audio visualizzazione e ovviamente continuare con Google.

Solo se si ha già in mente un progetto particolare, è possibile proporre un tema diverso per il microsito. L’idea dovrà però essere sottoposta al docente prima della realizzazione per evitare lavori non compatibili con il corso o le competenze acquisite.
Scelta del brano audio

L’audio può essere un brano musicale strumentale, una sperimentazione elettronica, un testo parlato, una poesia sonora, un percorso sonoro (ambientale o metropolitano), ecc. L’importante è che il contenuto abbia una propria struttura temporale che possa fare da guida alla parte visiva. Se si è in grado di comporre un proprio brano audio o di farlo generare con p5.sound.js sarà possibile utilizzarlo ed eventualmente svilupparlo insieme alla parte visiva.

Per evitare problemi di copyright si chiede di fare attenzione anche alle questioni legali che potrebbero impedire la pubblicazione online del progetto. Per la musica o le registrazioni si consiglia di scegliere file con licenze Creative Commons (che richiedono solo la citazione dell’autore) o di pubblico dominio (che non richiedono nemmeno la citazione dell’autore).
[vedi Brani audio senza copyright].

La musica coperta da copyright è sconsigliata anche per il fatto che spesso si tratta di brani famosi che possono rendere secondaria, se non insignificante, la parte visiva.
Scelta algoritmi

Per lo sviluppo di un’idea algoritmica si può ovviamente fare riferimento ai molti videotutorial di Daniel Shiffman ma anche ai blog di alcuni artisti generativi con articoli che a volte dedicano ad alcuni loro progetti, ad esempio:

    Twisted Ribbons di Amy Goodchild
    Spurious Splines di Anders Hoff
    Chromatlas di Aleksandra Jovanić
    Harmonium di Jeff Palmer
    Fontana di Harvey Rayner
    Raster di Galo Canizares

Altre descrizioni si possono trovare nella sezione Articles di fxhash che però contiene anche articoli su argomenti diversi.

Esempi con codice si possono trovare su OpenProcessing e perfino su CodePen.
Sincronizzazione audio e immagini

I procedimenti utilizzabili per generare le configurazioni partendo dai suoni possono essere quelli citati nelle lezioni, con particolare riferimento a quella sulla visualizzazione dell’audio, o quelli spiegati in alcuni articoli e tutorial presenti nel web.

Le immagini (forme geometriche o anche lettere) dovranno essere generate e trasformate tenendo conto delle informazioni ricavabili dal brano audio attraverso i metodi di p5.sound.js, la libreria già inclusa negli index.html degli sketch. Possono essere presenti anche parti grafiche indipendenti dall’audio ma queste non devono compromettere l’effetto sinestesico complessivo (parte visiva “esaltata” da quella audio e viceversa).
